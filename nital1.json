{
    "Text": "Si alza lo scontro tra Regioni e governo sul decreto legge appena approvato dal Consiglio dei ministri. Le polemiche riguardano due temi principali: il coprifuoco (al centro delle tensioni tra Draghi e Salvini ) che «l’unanimità delle Regioni» voleva spostare alle 23, e il rientro a scuola degli studenti delle superiori. Proprio sulla presenza in classe degli adolescenti il presidente della Conferenza delle Regioni Massimiliano Fedriga accusa il governo di «aver cambiato un accordo raggiunto»: «Sulla scuola c’è un problema politico e istituzionale importante. Aver cambiato un accordo siglato con la Conferenza delle Regioni, Anci e Upi in Consiglio dei Ministri è un precedente molto grave che non credo ci sia mai stato. si è incrinata la leale collaborazione tra Stato e regioni». Fedriga ha convocato una seduta straordinaria della Conferenza delle Regioni alle 15.30 proprio per valutare il nuovo decreto legge.", 
    "SourceLanguageCode": "it", 
    "TargetLanguageCode": "en"
}